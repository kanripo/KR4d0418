# -*- mode: mandoku-view; -*-
#+TITLE: 滹南遺老集
#+DATE: 2015-09-11 15:22:38.379636
#+PROPERTY: ID KR4d0418
#+PROPERTY: BASEEDITION SBCK    
#+PROPERTY: WITNESS SBCK
#+PROPERTY: JUAN 14
#+PROPERTY: FILE SB04n0411-014滹南遺老集-卷第十四.
<pb:KR4d0418_SBCK_014-1a>¶
滹南遺老集卷之十四¶
　　　　　　　　　　　滹南王若虚　從之¶
　　史記辨惑(六)¶
　　　　姓名冗複辨¶
夏本記云禹之父曰鯀鯀之父曰帝顓頊顓頊之父曰¶
　昌意昌意之父曰黄帝禹者黄帝之元孫而顓頊之¶
　孫也禹之曽大父昌意及父鯀皆不得在帝位為人¶
　臣劉子元史通點煩云顓頊紀中具言黄帝是顓頊¶
<pb:KR4d0418_SBCK_014-1b>¶
　祖矣此篇云禹是顓頊孫則其上不得更言黄帝之¶
　元孫既云昌意及鯀不得在帝位則下文不當復云¶
　為人臣也遂除五十七字誠大中其病然遷書率皆¶
　此類可勝道哉今略舉之如此紀既明叙啟為禹之¶
　子矣及即位又曰帝啟禹之子衛世家既明敘蒯瞶¶
　為出公之父矣及蒯聵立又曰是為荘公荘公者出¶
　公之父也晋世家既明叙公子重耳為獻公之子矣¶
　及重耳立又曰是為文公晋文公重耳晋獻公之子¶
<pb:KR4d0418_SBCK_014-2a>¶
　也其後又曰重耳即位為晋君是為文公晋厲公八¶
　年閏十二月欒書中行偃囚厲公迎公子周而立之¶
　是為悼公悼公元年正月書等弑厲公智瑩迎公子¶
　周來至絳刑雞與大夫盟而立之是為悼公魯世家¶
　云宣公卒子成公黒肱立是為成公管蔡世家云武¶
　王同母兄弟十人長曰伯邑考次曰武王發次曰管¶
　叔鮮次曰周公旦次曰蔡叔度次曰曹叔振鐸次曰¶
　成叔武次曰曰霍叔䖏次曰康叔封次曰冉季載季¶
<pb:KR4d0418_SBCK_014-2b>¶
　載最少同母兄弟十人唯發旦賢左右輔文王故文¶
　王舍伯邑考而以發爲太子是爲武王夫冉季載次¶
　第在末自可知其最少何必更言前巳言同母兄弟¶
　十人亦何必重舉前既偁武王發何必又云是爲武¶
　王武王賢而立止宜入夲紀耳康叔封冉季載既見¶
　于此矣而衛世家復云康叔名封武王同母少弟其¶
　次尚有冉季載季載最少蔡平侯卒靈侯般之孫東¶
　國攻平侯子而自立是爲悼侯悼侯父曰隱太子友¶
<pb:KR4d0418_SBCK_014-3a>¶
者靈侯之太子平侯立而殺隐太子故平侯卒而隐¶
　太子之子東國攻平侯子而代立是為悼侯田完世¶
家云田乞卒子常代立是為田成子及常卒又云常¶
　謚為成子吴王濞傳既云髙帝兄劉仲之子也而又¶
　云劉仲子沛侯濞年二十有氣力義縱傳既云縱有¶
　姊姁以醫幸王太后而又云拜義姁弟縱為中郎若¶
　是之類皆當為史通之所點也¶
史記稱人姓名冗複為甚正是不及諸史處殷紀云武¶
<pb:KR4d0418_SBCK_014-3b>¶
　丁以雉雊而懼祖巳曰王勿憂先修政事祖巳乃訓¶
　王曰此正當云乃訓之曰越世家云勾踐棲㑹稽欲¶
　殺妻子燔寳噐觸戦以死大夫種止勾踐曰止當云¶
　止之陳世家云孔寕儀行父請殺泄冶公弗禁遂殺¶
　泄冶止當云遂殺之吴世家云季札使于鄭見子産¶
　如舊交謂子産曰鄭之執政侈難将至矣止當云謂¶
　之趙世家云自叔帯以下五世而生趙夙趙夙晉獻¶
　公之十六年伐霍魁耿而趙夙為将伐霍中間多趙¶
<pb:KR4d0418_SBCK_014-4a>¶
　夙字又云趙盾卒子朔嗣趙朔景公之三年朔爲晋¶
　将下軍叔鄭中間多趙朔字季布傳云丁公爲項羽¶
　逐窘髙祖彭城西短兵接髙祖急顧丁公曰兩賢豈¶
　相厄哉于是丁公引兵而還漢王遂觧去及項羽滅¶
　丁公謁見髙祖髙祖以丁公徇軍中丁公爲項王臣¶
　不忠使項王失天下者乃丁公也遂斬丁公曰使後¶
　世爲人臣者無效丁公安用許多丁公字耶蕭相國¶
　世家贊云蕭相國何于秦時爲刀筆吏録録未有竒¶
<pb:KR4d0418_SBCK_014-4b>¶
　節及漢興依日月之末光何謹守管籥因民之疾奉¶
　法順流與之更始謹守管籥上多却何字周昌嘗燕¶
　時入奏事髙帝方擁戚姬昌還走帝逐得騎周昌項¶
　止當云騎其項髙后使使召周昌周昌至謁髙后髙¶
　后怒而罵周昌止當云既至后怒而罵郅都為中尉¶
　丞相條候至貴倨也而都揖丞相止當云都揖之臨¶
　江王徵詣中尉府對簿臨江王欲得刀筆為書謝上¶
　而都禁吏不予魏其侯使人以間予臨江王多兩臨¶
<pb:KR4d0418_SBCK_014-5a>¶
　江王字止當云欲得刀筆以間予之竇太后中都以¶
　漢法于是遂斬郅都止當云于是斬之主父偃傳云¶
　是時徐樂嚴安俱上書言世務各一事徐樂曰云云¶
　嚴安上書曰云云重却上書二字天子召見三人乃¶
　拜主父偃徐樂嚴安為郎中止當云俱拜為郎中偃¶
　以齊主自殺下吏上欲勿誅公孫弘曰主父偃本首¶
　惡陛下不誅主父偃無以謝天下乃遂族主父偃止¶
　當云不誅無以謝天下遂族之張湯傳云上疑湯有¶
<pb:KR4d0418_SBCK_014-5b>¶
　姦問湯湯不謝湯又作驚多一湯字董仲舒傳云弟¶
　子以次相受業或莫見其靣盖三年董仲舒不窺于¶
　園何必更言姓名郭觧得罪公孫弘議當大逆無道¶
　遂族郭觧翁伯翁伯觧之字也傳首既著之次尤爲¶
　贅¶
劉子元駁遷書曰宋世家𥘉云襄公即位而仍謂宋襄¶
　公吴世家云闔閭越世家云勾踐皆于其號上加吴¶
　王越王字句句未嘗捨之其論甚當然此乃遷全體¶
<pb:KR4d0418_SBCK_014-6a>¶
之病也凡稱某王類加國號凡舉人名每連姓氏冗¶
複蕪穢最是不滿人意處班范而下乃始浄盡焉¶
滹南遺老集卷十四¶
<pb:KR4d0418_SBCK_014-6b>¶
<pb:KR4d0418_SBCK_014-6b>¶
